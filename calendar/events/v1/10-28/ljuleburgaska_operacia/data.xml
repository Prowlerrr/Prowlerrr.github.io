<data>
    <title>Люлебургаско-Бунархисарска операция</title>
    <exactDate>1912-10-28</exactDate>
    <description><![CDATA[
    <p>
    Цял един народ беше ожитворен и се втурна на юг и на югоизток с непоколебима решителност… Българските войски отидоха от нивата и кошарата, но се биха като герой! в. “Таймс”
    </p>
    <p>
    Те (българите) не искаха да знаят, че щикът е излязал от употреба, и се хвърлиха “на нож!” от 500 м. далеч, без да могат да ги удържат техните началници. Нищо не беше в състояние да възпре неудържимото им напредване. в. Таймс
    </p>
    </p>
    <p>
    Тази подсъзнателна стихия у мизиеца е може би същинската сол на земята ни. Навярно на нея дължим ние Канлидере, Бузлуджа, Вола и бесилките по Русе, София, Одрин. И пак тя победи Мухтар паша при Бунар Хисар в 1912 г. Там на най-критичния пункт – караагачките позиции – действаха преславци (войски от триъгълника Шумен–Силистра–Добрич). Младите посрещаха ударите на турските корпуси и се топяха, подавени от техните превъзходящи сили: влачеха се назад тълпи ранени и се прибираха при поддръжката, която се състоеше от бригада резервисти из Силистра и Добрич. Турците виждаха разреждането на българските вериги, схванаха момента на разколебаването и като превърнаха артилерийския си огън на ураганен, минаха в масови атаки. И настана паника сред българите, смутиха се самите началници. Ето в тоя съдбоносен момент се извърши онова, което е израз на върховна мощ у един народ, е сюблимното в неговия дух и което сред българите се въплъщава напълно у „татарина” мизиец: „старчоците” от Добрич и Силистра се втурнаха срещу бягащите млади от действащите полкове, които бяха на първа линия, и почнаха да ги бият, за да ги повърнат срещу врага. А когато това не помогна, старчоците се разридаха, запрегръщаха младите и ги повлякоха със себе си, като викаха:
    – Къде бре, синове! България е зад нас, момчета! Помислете за майки и сестри! Напред, деца! Да измрем до един – еднъж завинаги! Хайде бре, синчета! Ние вървим – не ни оставяйте! Напред!
    И повлечени така, 15 000 стари и млади мизийци примесиха в насърчителните си викове някакво многогърло „Шуми Марица” с някакво свирепо „ура”, което – според началниците – е бил непонятен и потресаващ вой... А в тоя вой се стопиха турците и техните позиции: пълчищата на Мухтар паша се ужасиха от тази тамерлановска атака и обърнаха гръб...
    </p>
    <p>България живее под гръма на урата. Кой този вик издава, та екнат небесата? Светът ни поздравлява през гръма на урата! Иван Вазов</p>
    ]]></description>
</data>